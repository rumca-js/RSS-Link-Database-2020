[{"source": "https://www.youtube.com/feeds/videos.xml?channel_id=UCWTA5Yd0rAkQt5-9etIFoBA", "title": "JESTEM", "description": "Po kilku miesi\u0105cach sp\u0119dzonych w piwnicy tego zdrajcy i nikczemnika sad-booo-stera, uda\u0142o mi si\u0119 zbudowa\u0107 w ko\u0144cu wehiku\u0142 czasoprzestrzenny, w kt\u00f3rym zamierza\u0142em opu\u015bci\u0107 m\u00f3j loch i wyjawi\u0107 \u015bwiatu prawd\u0119. M\u00f3j przekl\u0119ty brat jednak, kt\u00f3rego\u015b dnia nakry\u0142 mnie na pr\u00f3bach z analizatorami mezonowymi, kt\u00f3re to by\u0142y ostatni\u0105 sk\u0142adow\u0105 dzia\u0142ania machiny. A nakry\u0142, bo z powodu niedostatk\u00f3w materia\u0142owych (z jakiej\u015b przyczyny w piwnicy by\u0142 g\u0142\u00f3wnie papier toaletowy) analizatory by\u0142y zbyt g\u0142o\u015bne i tego zbrodniarza zaalarmowa\u0142y. Wywi\u0105za\u0142a si\u0119 b\u00f3jka i wyl\u0105dowali\u015bmy obaj na delikatnych uzwojeniach cewki Hoffmanna, co oczywi\u015bcie wywo\u0142a\u0142o destabilizacj\u0119 uk\u0142ad\u00f3w czasonatora i doprowadzi\u0142o do katastrofy. Machina wpad\u0142a w rezonans i miota\u0142a nas po r\u00f3\u017cnych miejscach i czasach. W dodatku w spos\u00f3b, kt\u00f3rego zupe\u0142nie nie przewidzia\u0142em manipulowa\u0142a te\u017c wiekiem nas samych. Byli\u015bmy wi\u0119c raz \u015bwiadkami jakiej\u015b bitwy \u015bredniowiecznej jako starcy, innym razem wyrzuca\u0142o nas gdzie\u015b pod wod\u0105 jako dzieci, lub na jakiej\u015b pustyni jako noworodki, czego nie pami\u0119tali\u015bmy, ale wiem to, bo mia\u0142em potem pe\u0142no piachu w nosie. Bywa\u0142o te\u017c niebezpiecznie. W staro\u017cytno\u015bci napadli nas bandyci. Na sawannie adbunia-dziecko lwy prawie porwa\u0142y na strz\u0119py. W jakiej\u015b jaskini napad\u0142y nas nietoperze, a jeden wpl\u0105ta\u0142 si\u0119 w moje d\u0142ugie siwe w\u0142osy. M\u0142odszy o 60 lat Adbunio wyszarpa\u0142 go i wyrzuci\u0142 w momencie, gdy machina przenios\u0142a nas ju\u017c dalej i widzia\u0142em jak nietoperz l\u0105duje w jakim\u015b garnku. Dalej by\u0142o dziwnie zaro\u015bni\u0119te miasto, po kt\u00f3rym szw\u0119da\u0142y si\u0119 sarny, a na du\u017cym, brudnym placu kilkana\u015bcie os\u00f3b krzycza\u0142o i wymachiwa\u0142o transparentami. Zd\u0105\u017cy\u0142em tylko odczyta\u0107, \u017ce to manifestacja na rzecz legalizacji szczepie\u0144, zanim przenios\u0142o nas z kolei do miasta zbudowanego z samych tytanowych sze\u015bcian\u00f3w. Machina z jakiego\u015b powodu zatrzyma\u0142a si\u0119 tu na d\u0142u\u017cej, ale nie wychodzili\u015bmy z niej, w obawie \u017ce nagle ruszy bez nas. Zjawi\u0142 si\u0119 patrol osobliwie wygl\u0105daj\u0105cych ludzi i spyta\u0142 czy mog\u0105 nam pom\u00f3c. Zapytali\u015bmy wi\u0119c jaki to rok, na co oni (zupe\u0142nie bez zdziwienia) podali nam dat\u0119 i dodali, \u017ce trwaj\u0105 w\u0142a\u015bnie obchody narodzin mesjasza X \u00c6 A-12 oraz \u017ce nasz wehiku\u0142 wygl\u0105da na nieregulaminowy i czy aby na pewno mamy blokad\u0119 poruszania si\u0119 w czasy przed rokiem 2140,  jak g\u0142osi taka-a-taka konwencja o ruchu czasoprzestrzennym w obu kierunkach. Nie musieli\u015bmy jednak niczego t\u0142umaczy\u0107, bo machina nagle ruszy\u0142a dalej. Drzemali\u015bmy akurat, gdy w pewnym momencie wehiku\u0142em wstrz\u0105sn\u0119\u0142o silniej ni\u017c dotychczas i Adbuster, b\u0119d\u0105c teraz chudym nastolatkiem, wypad\u0142 na bruk jakiego\u015b XIX-wiecznego niemieckiego miasteczka, przy czym pot\u0119\u017cnie r\u0105bn\u0105\u0142 si\u0119 w g\u0142ow\u0119, a mnie samego wraz z machin\u0105 rzuci\u0142o dalej. L\u0105dowa\u0142em wi\u0119c samotnie w kilku kolejnych punktach, zanim uda\u0142o mi wygasi\u0107 czasonator i stan\u0105\u0107. Naprawia\u0142em go 22 lata i pewnie pomy\u015blicie sobie - co za niedojda, nie umia\u0142 naprawi\u0107 w\u0142asnej maszyny przez 22 lata \u2013 ale moi drodzy m\u0105drale, nie tak szybko. Albowiem nie wiecie, \u017ce znalaz\u0142em si\u0119 wtedy w g\u00f3rnym paleozoiku, a spr\u00f3bujcie naprawi\u0107 rotacyjne katadioptryki entropii, w g\u00f3rnym paleozoiku i to b\u0119d\u0105c czterolatkiem. Powodzenia. By\u0142bym wr\u0119cz trupem, gdyby nie przygarn\u0119\u0142o mnie wtedy tamto stado humanoid\u00f3w, kt\u00f3re uzna\u0142o mnie za jakie\u015b gwiezdne dziecko i rysowa\u0142o w jaskiniach jako przybysza w rydwanie z nieba. Wkr\u00f3tce zreszt\u0105, obdarzony wybitn\u0105 dla na nich wiedz\u0105, sta\u0142em si\u0119 ich kr\u00f3lem. Nauczy\u0142em ich mowy i pisma. Walczyli\u015bmy rami\u0119 w rami\u0119 z tyranozaurami i strzelali\u015bmy trebuszami w pterozaury. Budowali\u015bmy grody i forty. Stworzyli\u015bmy pot\u0119\u017cne imperium i pokonali\u015bmy wszelkie inne plemiona. Naprawd\u0119 pi\u0119kne czasy i z \u017calem ich opuszcza\u0142em. Na po\u017cegnanie chcia\u0142em da\u0107 im co\u015b wyj\u0105tkowego, wi\u0119c powiedzia\u0142em, \u017ce s\u0105 Wielkimi Lehitami. Zbada\u0142em czasologi i ustali\u0142em wsp\u00f3\u0142rz\u0119dne wypadni\u0119cia adbunia (tak, postanowi\u0142em po tego drania wr\u00f3ci\u0107). Niestety po tych wszystkich latach napraw, machina nie by\u0142a ju\u017c zbyt dok\u0142adna i nast\u0119powa\u0142o wyd\u0142u\u017cenie fali sk\u0142adowej czasowej wzgl\u0119dem przestrzennej, skutkuj\u0105ce aberracj\u0105 chrono-chromatyczn\u0105 na czasoczewkach, a budowanie czasoczewek koryguj\u0105cych wymaga\u0142o ju\u017c zbyt wielkiej precyzji, wi\u0119c przyj\u0105\u0142em t\u0119 wad\u0119 i liczy\u0142em na szcz\u0119\u015bcie. Wyrzuci\u0142o mnie co prawda na miejsce, w kt\u00f3rym adbunio wypad\u0142, ale z kilkuletnim op\u00f3\u017anieniem. Kiedy go znalaz\u0142em, opowiada\u0142 \u017ce od uderzenia w kamie\u0144 pomiesza\u0142o mu si\u0119 w g\u0142owie i be\u0142kota\u0142 po niemiecku do ludzi, \u017ce chce zosta\u0107 kawalerzyst\u0105 jak jego ojciec, powtarza\u0142 s\u0142owo \u201eko\u0144\u201d i \u017ce nic nie rozumie, a kiedy wzi\u0119li go na policj\u0119, napisa\u0142 \u017ce nazywa si\u0119 Kaspar Hauser. Tak czy inaczej, kolejny rzut machiny by\u0142 ju\u017c zaplanowany i adbunio wr\u00f3ci\u0142 do swoich czas\u00f3w. Przysz\u0142a kolej na m\u00f3j skok, rzecz jasna do czas\u00f3w sprzed piwnicy, ale zn\u00f3w wysz\u0142o niedok\u0142adnie i wyrzuci\u0142o mnie w 2020 - pierwszym roku pandemii, w dodatku dodaj\u0105c mi dobre 5 lat, a sama machina ostatecznie rozpad\u0142a si\u0119 na kawa\u0142ki. Trudno, zostaj\u0119. 14 miesi\u0119cy przerwy, ciekawe czy kto\u015b jeszcze pami\u0119ta ten kana\u0142.", "link": "https://www.youtube.com/watch?v=mxxdiqxkj6g", "date_published": "2020-05-17 00:00:00+00:00", "persistent": false, "user": null, "language": "en-US"}]